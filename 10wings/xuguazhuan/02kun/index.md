# 第2卦_坤卦(坤為地)_坤上坤下

| ![kun](/resources/64gua_kun.png) | ![kun](/resources/64gua_kun.png) | ![kun](/resources/64gua_qian.png) | ![kun](/resources/64gua_kun.png)    |
|:------:|:------:|:------:|:------:|
| [本卦](/10wings/xuguazhuan/02kun/) | [互卦](/10wings/xuguazhuan/02kun) | [错卦](/10wings/xuguazhuan/01qian/) | [综卦](/10wings/xuguazhuan/02kun/) |

## 坤卦
### 原文
坤：元亨，利牝馬之貞。君子有攸往，先迷後得主，利西南得朋，東北喪朋。安貞吉。
### 彖傳
至哉坤元，萬物資生，乃順承天。坤厚載物，德合无疆。含弘光大，品物咸亨。牝馬地類，行地无疆，柔順利貞。君子攸行，先迷失道，後順得常。西南得朋，乃與類行；東北喪朋，乃終有慶。安貞之吉，應地无疆。
### 象傳
地勢坤，君子以厚德載物。
## 初六爻
### 原文
初六：履霜，堅冰至。
### 象傳
履霜堅冰，陰始凝也。馴致其道，至堅冰也。
## 六二爻
### 原文
六二：直，方，大，不習无不利。
### 象傳
六二之動，直以方也。不習无不利，地道光也。
## 六三爻
### 原文
六三：含章可貞。或從王事，无成有終。
### 象傳
含章可貞；以時發也。或從王事，知光大也。
## 六四爻
### 原文
六四：括囊；无咎，无譽。
### 象傳
括囊无咎，慎不害也。
## 六五爻
### 原文
六五：黃裳，元吉。
### 象傳
黃裳元吉，文在中也。
## 上六爻
### 原文
上六：龍戰于野，其血玄黃。
### 象傳
戰龍於野，其道窮也。
## 用六
### 原文
用六：利永貞。
### 象傳
用六永貞，以大終也。


## 文言
- 《文言》曰：《坤》至柔而動也剛，至靜而德方，後得主而有常，含萬物而化光。坤道其順乎，承天而時行。
- 積善之家，必有餘慶；積不善之家，必有餘殃。臣弒其君，子弒其父，非一朝一夕之故，其所由來者漸矣，由辯之不早辯也。《易》曰「履霜、堅冰至」，蓋言順也。
- 「直」其正也，「方」其義也。君子敬以直內，義以方外，敬義立而德不孤。「直、方、大、不習无不利」，則不疑其所行也。
- 陰雖有美「含」之以從王事，弗敢成也。地道也，妻道也，臣道也。地道「无成」而代「有終」也。天地變化，草木蕃。天地閉，賢人隱。《易》曰「括囊、无咎无譽」，蓋言謹也。
- 君子「黃」中通理，正位居體，美在其中而暢於四支，發於事業，美之至也。
- 陰疑於陽必「戰」，為其嫌於无陽也，故稱「龍」焉。猶未離其類也，故稱「血」焉。夫「玄黃」者、天地之雜也。天玄而地黃。