# 第7卦_師卦(地水師)_坤上坎下

| ![song](/resources/64gua_shi.png) | ![jiaren](/resources/64gua_fu.png) | ![mingyi](/resources/64gua_tongren.png) | ![xu](/resources/64gua_bi.png)    |
|:------:|:------:|:------:|:------:|
| [本卦](/10wings/xuguazhuan/07shi/) | [互卦](/10wings/xuguazhuan/24fu/) | [错卦](/10wings/xuguazhuan/13tongren/) | [综卦](/10wings/xuguazhuan/08bi/) |

## 坤卦
### 原文
師：貞，丈人，吉无咎。
### 彖傳
師，眾也，貞正也，能以眾正，可以王矣。剛中而應，行險而順，以此毒天下，而民從之，吉又何咎矣。
### 象傳
地中有水，師；君子以容民畜眾。
## 初六爻
### 原文
初六：師出以律，否臧凶。
### 象傳
師出以律，失律凶也。
## 九二爻
### 原文
九二：在師中吉，无咎，王三錫命。
### 象傳
在師中吉，承天寵也。王三錫命，懷萬邦也。
## 六三爻
### 原文
六三：師或輿尸，凶。
### 象傳
師或輿尸，大无功也。
## 六四爻
### 原文
六四：師左次，无咎。
### 象傳
左次无咎，未失常也。
## 六五爻
### 原文
六五：田有禽，利執言，无咎。長子帥師，弟子輿尸，貞凶。
### 象傳
長子帥師，以中行也。弟子輿尸，使不當也。
## 上六爻
### 原文
上六：大君有命，開國承家，小人勿用。
### 象傳
大君有命，以正功也。小人勿用，必亂邦也。