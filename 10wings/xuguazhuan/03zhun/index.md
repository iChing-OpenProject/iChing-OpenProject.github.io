# 第3卦_屯卦(水雷屯)_坎上震下

| ![zhun](/resources/64gua_zhun.png) | ![bo](/resources/64gua_bo.png) | ![ding](/resources/64gua_ding.png) | ![meng](/resources/64gua_meng.png)    |
|:------:|:------:|:------:|:------:|
| [本卦](/10wings/xuguazhuan/03zhun/) | [互卦](/10wings/xuguazhuan/23bo) | [错卦](/10wings/xuguazhuan/50ding/) | [综卦](/10wings/xuguazhuan/04meng/) |

## 坤卦
### 原文
屯：元亨，利貞，勿用有攸往，利建侯。
### 彖傳
屯，剛柔始交而難生，動乎險中，大亨貞。雷雨之動滿盈，天造草昧，宜建侯而不寧。
### 象傳
雲，雷，屯；君子以經綸。
## 初九爻
### 原文
初九：磐桓；利居貞，利建侯。
### 象傳
雖磐桓，志行正也。以貴下賤，大得民也。
## 六二爻
### 原文
六二：屯如邅如，乘馬班如。匪寇婚媾，女子貞不字，十年乃字。
### 象傳
六二之難，乘剛也。十年乃字，反常也。
## 六三爻
### 原文
六三：即鹿无虞，惟入于林中，君子幾不如舍，往吝。
### 象傳
即鹿无虞，以縱禽也。君子舍之，往吝窮也。
## 六四爻
### 原文
六四：乘馬班如，求婚媾，往吉，无不利。
### 象傳
求而往，明也。
## 九五爻
### 原文
九五：屯其膏，小貞吉，大貞凶。
### 象傳
屯其膏，施未光也。
## 上六爻
### 原文
上六：乘馬班如，泣血漣如。
### 象傳
泣血漣如，何可長也。