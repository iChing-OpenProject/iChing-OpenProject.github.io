# 第8卦_比卦(水地比)_坎上坤下

| ![bi](/resources/64gua_bi.png) | ![bo](/resources/64gua_bo.png) | ![dayou](/resources/64gua_dayou.png) | ![shi](/resources/64gua_shi.png)    |
|:------:|:------:|:------:|:------:|
| [本卦](/10wings/xuguazhuan/08bi/) | [互卦](/10wings/xuguazhuan/23bo/) | [错卦](/10wings/xuguazhuan/14dayou/) | [综卦](/10wings/xuguazhuan/07shi/) |

## 坤卦
### 原文
比：吉。原筮元永貞，无咎。不寧方來，後夫凶。
### 彖傳
比，吉也，比，輔也，下順從也。原筮元永貞，无咎，以剛中也。不寧方來，上下應也。後夫凶，其道窮也。
### 象傳
地上有水，比；先王以建萬國，親諸侯。
## 初六爻
### 原文
初六：有孚，比之，无咎。有孚盈缶，終來有它吉。
### 象傳
比之初六，有他吉也。
## 六二爻
### 原文
六二：比之自內，貞吉。
### 象傳
比之自內，不自失也。
## 六三爻
### 原文
六三：比之匪人。
### 象傳
比之匪人，不亦傷乎！
## 六四爻
### 原文
六四：外比之，貞吉。
### 象傳
外比於賢，以從上也。
## 九五爻
### 原文
九五：顯比，王用三驅，失前禽。邑人不誡，吉。
### 象傳
顯比之吉，位正中也。舍逆取順，失前禽也。邑人不誡，上使中也。
## 上六爻
### 原文
上六：比之无首，凶。
### 象傳
比之无首，无所終也。