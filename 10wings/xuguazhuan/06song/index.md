# 第6卦_訟卦(天水訟)_乾上坎下

| ![song](/resources/64gua_song.png) | ![jiaren](/resources/64gua_jiaren.png) | ![mingyi](/resources/64gua_mingyi.png) | ![xu](/resources/64gua_xu.png)    |
|:------:|:------:|:------:|:------:|
| [本卦](/10wings/xuguazhuan/06song/) | [互卦](/10wings/xuguazhuan/37jiaren/) | [错卦](/10wings/xuguazhuan/36mingyi/) | [综卦](/10wings/xuguazhuan/05xu/) |

## 坤卦
### 原文
訟：有孚，窒。惕中吉。終凶。利見大人，不利涉大川。
### 彖傳
訟，上剛下險，險而健訟。訟有孚窒，惕中吉，剛來而得中也。終凶；訟不可成也。利見大人；尚中正也。不利涉大川；入于淵也。
### 象傳
天與水違行，訟；君子以作事謀始。
## 初六爻
### 原文
初六：不永所事，小有言，終吉。
### 象傳
不永所事，訟不可長也。雖有小言，其辯明也。
## 九二爻
### 原文
九二：不克訟，歸而逋，其邑人三百戶，无眚。
### 象傳
不克訟，歸而逋也。自下訟上，患至掇也。
## 六三爻
### 原文
六三：食舊德，貞厲，終吉，或從王事，无成。
### 象傳
食舊德，從上吉也。
## 九四爻
### 原文
九四：不克訟，復即命渝，安貞吉。
### 象傳
復即命，渝安貞；不失也。
## 九五爻
### 原文
九五：訟元吉。
### 象傳
訟元吉，以中正也。
## 上九爻
### 原文
上九：或錫之鞶帶，終朝三褫之。
### 象傳
以訟受服，亦不足敬也。