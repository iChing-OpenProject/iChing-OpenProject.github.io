# 第4卦_蒙卦(山水蒙)_艮上坎下

| ![meng](/resources/64gua_meng.png) | ![fu](/resources/64gua_fu.png) | ![ge](/resources/64gua_ge.png) | ![zhun](/resources/64gua_zhun.png)    |
|:------:|:------:|:------:|:------:|
| [本卦](/10wings/xuguazhuan/04meng/) | [互卦](/10wings/xuguazhuan/24fu/) | [错卦](/10wings/xuguazhuan/49ge/) | [综卦](/10wings/xuguazhuan/03zhun/) |

## 坤卦
### 原文
蒙：亨。匪我求童蒙，童蒙求我。初筮告，再三瀆，瀆則不告。利貞。
### 彖傳
蒙，山下有險，險而止，蒙。蒙亨，以亨行時中也。匪我求童蒙，童蒙求我，志應也。初噬告，以剛中也。再三瀆，瀆則不告，瀆蒙也。蒙以養正，聖功也。
### 象傳
山下出泉，蒙；君子以果行育德。
## 初六爻
### 原文
初六：發蒙，利用刑人，用說桎梏，以往吝。
### 象傳
利用刑人，以正法也。
## 九二爻
### 原文
九二：包蒙吉；納婦吉；子克家。
### 象傳
子克家，剛柔接也。
## 六三爻
### 原文
六三：勿用取女；見金夫，不有躬，无攸利。
### 象傳
勿用取女，行不順也。
## 六四爻
### 原文
六四：困蒙，吝。
### 象傳
困蒙之吝，獨遠實也。
## 六五爻
### 原文
六五：童蒙，吉。
### 象傳
童蒙之吉，順以巽也。
## 上九爻
### 原文
上九：擊蒙；不利為寇，利禦寇。
### 象傳
利用禦寇，上下順也。